tato visṛjyāśrumukhaṃ rudantaṃ chandaṃ vanacchandatayā nirāsthaḥ |sarvārthasiddho vapuṣābhibhūya
tam āśramaṃ siddha1 iva prapede || 7.1 ||

sa rājasūnur mṛgarājagāmī mṛgājiraṃ tan mṛgavat praviṣṭaḥ |lakṣmīviyukto ’pi śarīralakṣmyā cakṣūṃṣi
sarvāśramiṇāṃ jahāra || 7.2 ||

sthitā hi hastasthayugās tathaiva kautūhalāc cakradharāḥ sadārāḥ |tam indrakalpaṃ dadṛśur na
jagmur dhuryā ivārdhāvanataiḥ śirobhiḥ || 7.3 ||

viprāś ca gatvā bahir idhmahetoḥ prāptāḥ samitpuṣpapavitrahastāḥ |tapaḥpradhānāḥ kṛtabuddhayo
’pi taṃ draṣṭum īyur na maṭhān abhīyuḥ || 7.4 ||

hṛṣṭāś ca kekā mumucur mayūrā dṛṣṭvāmbudaṃ nīlam ivonnamantaḥ2 |śaṣpāṇi hitvābhimukhāś ca tasthur
mṛgāś calākṣā mṛgacāriṇaś ca || 7.5 ||

dṛṣṭvā tam ikṣvākukulapradīpaṃ jvalantam udyantam ivāṃśumantam |kṛte ’pi dohe janitapramodāḥ
prasusruvur homaduhaś ca gāvaḥ || 7.6 ||

kaścid vasūnām ayam aṣṭamaḥ syāt syād aśvinor anyataraś cyuto vā3 |uccerur uccair iti tatra
vācas taddarśanād vismayajā munīnām || 7.7 ||

lekharṣabhasyeva vapur dvitīyaṃ dhāmeva lokasya carācarasya |sa dyotayām āsa vanaṃ hi kṛtsnaṃ
yadṛcchayā sūrya ivāvatīrṇaḥ || 7.8 ||

tataḥ sa tair āśramibhir yathāvad abhyarcitaś copanimantritaś ca |pratyarcayāṃ dharmabhṛto babhūva
svareṇa sāmbhoambu4 dharopamena || 7.9 ||

kīrṇaṃ tathā5 puṇyakṛtā janena svargābhikāmena vimokṣakāmaḥ |tam āśramaṃ so ’nucacāra dhīras
tapāṃsi citrāṇi nirīkṣamāṇaḥ || 7.10 ||

tapovikārāṃś ca nirīkṣya saumyas tapovane tatra tapodhanānām |tapasvinaṃ kaṃcid anuvrajantaṃ
tattvaṃ vijijñāsur idaṃ babhāṣe || 7.11 ||

tatpūrvam adyāśramadarśanaṃ me yasmād imaṃ dharmavidhiṃ na jāne |tasmād bhavān arhati bhāṣituṃ
me yo niścayo yat6 prati vaḥ pravṛttaḥ || 7.12 ||

tato dvijātiḥ sa tapovihāraḥ śākyarṣabhāyarṣabhavikramāya |krameṇa tasmai kathayāṃ cakāra tapoviśeṣāṃs7
tapasaḥ phalaṃ ca || 7.13 ||

agrāmyam annaṃ salile prarūḍhaṃ parṇāni toyaṃ phalamūlam eva |yathāgamaṃ vṛttir iyaṃ munīnāṃ
bhinnās tu te te tapasāṃ vikalpāḥ || 7.14 ||

uñchena jīvanti khagā ivānye tṛṇāni kecin mṛgavac caranti |kecid bhujaṃgaiḥ saha vartayanti
valmīkabhūtā vanamārutena8 || 7.15 ||

aśmaprayatnārjitavṛttayo ’nye kecit svadantāpahatānnabhakṣāḥ |kṛtvā parārthaṃ śrapaṇaṃ tathānye
kurvanti kāryaṃ yadi śeṣam asti || 7.16 ||

kecij jalaklinnajaṭākalāpā dviḥ pāvakaṃ juhvati mantrapūrvam |mīnaiḥ samaṃ kecid apo vigāhya
vasanti kūrmollikhitaiḥ śarīraiḥ || 7.17 ||

evaṃvidhaiḥ kālacitais tapobhiḥ parair divaṃ yānty aparair nṛlokam |duḥkhena mārgeṇa sukhaṃ
hy upaiti9 sukhaṃ10 hi dharmasya vadanti mūlam || 7.18 ||

ity evamādi dvipadendravatsaḥ śrutvā vacas tasya tapodhanasya |adṛṣṭatattvo ’pi na saṃtutoṣa
śanair idaṃ cātmagataṃ babhāṣe11 || 7.19 ||

duḥkhātmakaṃ naikavidhaṃ tapaś ca svargapradhānaṃ tapasaḥ phalaṃ ca |lokāś ca sarve pariṇāmavantaḥ
svalpe śramaḥ khalv ayam āśramāṇām || 7.20 ||

