yathāvad etad vijñāya kṣetrajño hi catuṣṭayam |ājavaṃjavatāṃ1 hitvā prāpnoti padam akṣaram ||
12.41 ||

ity arthaṃ brāhmaṇā loke paramabrahmavādinaḥ |brahmacaryaṃ carantīha brāhmaṇān vāsayanti ca
|| 12.42 ||

iti vākyam idaṃ śrutvā munes tasya nṛpātmajaḥ |abhyupāyaṃ ca papraccha padam eva ca naiṣṭhikam
|| 12.43 ||

brahmacaryam idaṃ caryaṃ yathā yāvac ca yatra ca |dharmasyāsya ca paryantaṃ bhavān vyākhyātum
arhati || 12.44 ||

ity arāḍo yathāśāstraṃ vispaṣṭārthaṃ samāsataḥ |tam evānyena kalpena dharmam asmai vyabhāṣata
|| 12.45 ||

ayam ādau gṛhān muktvā bhaikṣākaṃ liṅgam āśritaḥ |samudācāravistīrṇaṃ śīlam ādāya vartate ||
12.46 ||

saṃtoṣaṃ param āsthāya yena tena yatas tataḥ |viviktaṃ sevate vāsaṃ nirdvaṃdvaḥ śāstravitkṛtī
|| 12.47 ||

tato rāgād bhayaṃ dṛṣṭvā vairāgyāc ca paraṃ śivam |nigṛhṇann indriyagrāmaṃ yatate manasaḥ śame2
|| 12.48 ||

atho viviktaṃ kāmebhyo vyāpādādibhya eva ca |vivekajam avāpnoti pūrvadhyānaṃ vitarkavat || 12.49
||

tac ca dhyānasukhaṃ3 prāpya tat tad eva vitarkayan |apūrvasukhalābhena hriyate bāliśo janaḥ
|| 12.50 ||

śamenaivaṃvidhenāyaṃ kāmadveṣavigarhiṇā |brahmalokam avāpnoti paritoṣeṇa vañcitaḥ || 12.51 ||

jñātvā vidvān vitarkāṃs tu manaḥsaṃkṣobhakārakān |tadviyuktam avāpnoti dhyānaṃ prītisukhānvitam
|| 12.52 ||

hriyamāṇas tayā prītyā yo viśeṣaṃ na paśyati |sthānaṃ bhāsvaram āpnoti deveṣv ābhāsvareṣu saḥ4
|| 12.53 ||

yas tu prītisukhāt tasmād vivecayati mānasam |tṛtīyaṃ labhate dhyānaṃ sukhaṃ prītivivarjitam
[Ed. C reads 12.57 after 12.54.] || 12.54 ||

yas tu tasmin sukhe magno na viśeṣāya yatnavān |śubhakṛtsnaiḥ sa sāmānyaṃ sukhaṃ prāpnoti daivataiḥ
|| 12.55 ||

tādṛśaṃ sukham āsādya yo na rajyaty upekṣakaḥ5 |caturthaṃ dhyānam āpnoti sukhaduḥkhavivarjitam
|| 12.56 ||

tatra kecid vyavasyanti mokṣa ity abhimāninaḥ6 |sukhaduḥkhaparityāgād avyāpārāc ca cetasaḥ ||
12.57 ||

asya dhyānasya tu phalaṃ samaṃ devair bṛhatphalaiḥ |kathayanti bṛhatkālaṃ bṛhat7 prajñāparīkṣakāḥ
|| 12.58 ||

samādher vyutthitas tasmād dṛṣṭvā doṣāṃś charīriṇām |jñānam ārohati prājñaḥ śarīravinivṛttaye
|| 12.59 ||

tatas tad dhyānam utsṛjya viśeṣe kṛtaniścayaḥ |kāmebhya iva sa prājño8 rūpād api virajyate ||
12.60 ||

