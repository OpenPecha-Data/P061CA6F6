sa rājavatsaḥ pṛthupīnavakṣās tau havyamantrādhikṛtau vihāya |uttīrya gaṅgāṃ pracalattaraṃgāṃ
śrīmadgṛhaṃ rājagṛhaṃ jagāma || 10.1 ||

śailaiḥ suguptaṃ ca vibhūṣitaṃ ca dhṛtaṃ ca pūtaṃ ca śivais tapodaiḥ |pañcācalāṅkaṃ nagaraṃ
prapede śāntaḥ svayaṃbhūr iva nākapṛṣṭham || 10.2 ||

gāmbhīryam ojaś ca niśāmya tasya vapuś ca dīptaṃ puruṣān atītya |visismiye tatra janas tadānīṃ
sthānuvratasyeva vṛṣadhvajasya || 10.3 ||

taṃ prekṣya yo ’nyena yayau sa tasthau yas tatra1 tasthau pathi so ’nvagacchat |drutaṃ yayau
yaḥ sa jagāma dhīraṃ2 yaḥ kaścid āste sma sa cotpapāta || 10.4 ||

kaścit tam ānarca janaḥ karābhyāṃ satkṛtya kaścic chirasā vavande |snigdhena kaścid vacasābhyanandan
nainaṃ3 jagāmāpratipūjya kaścit || 10.5 ||

taṃ jihriyuḥ prekṣya vicitraveṣāḥ prakīrṇavācaḥ pathi maunam īyuḥ |dharmasya sākṣād iva saṃnikarṣe4
na kaścid anyāyamatir babhūva || 10.6 ||

anyakriyāṇām api rājamārge strīṇāṃ nṛṇāṃ vā bahumānapūrvam |taṃ devakalpaṃ5 naradevasūnuṃ6 nirīkṣamāṇā
na tatarpa7 dṛṣṭiḥ || 10.7 ||

bhruvau lalāṭaṃ mukham īkṣaṇe8 vā vapuḥ karau vā caraṇau gatiṃ vā |yad eva yas tasya dadarśa
tatra tad eva tasyātha babandha9 cakṣuḥ || 10.8 ||

dṛṣṭvā ca sorṇa10 bhruvam āyatākṣaṃ jvalaccharīraṃ śubhajālahastam |taṃ bhikṣuveṣaṃ11 kṣitipālanārhaṃ
saṃcukṣubhe rājagṛhasya lakṣmīḥ || 10.9 ||

śreṇyo ’tha bhartā magadhājirasya bāhyād12 vimānād vipulaṃ janaugham |dadarśa papraccha ca tasya
hetuṃ tatas tam asmai puruṣaḥ śaśaṃsa || 10.10 ||

jñānaṃ paraṃ vā pṛthivīśriyaṃ vā viprair ya ukto ’dhigamiṣyatīti |sa eṣa13 śākyādhipates tanūjo
nirīkṣyate pravrajito janena || 10.11 ||

tataḥ śrutārtho manasāgatāstho14 rājā babhāṣe puruṣaṃ tam eva |vijñāyatāṃ kva pratigacchatīti
tathety athainaṃ puruṣo ’nvagacchat || 10.12 ||

alolacakṣur yugamātradarśī nivṛttavāg yantritamandagāmī |cacāra bhikṣāṃ sa tu bhikṣuvaryo nidhāya
gātrāṇi calaṃ ca cetaḥ || 10.13 ||

ādāya bhaikṣaṃ ca yathopapannaṃ yayau gireḥ prasravaṇaṃ viviktam |nyāyena tatrābhyavahṛtya cainan
mahīdharaṃ pāṇḍavam āruroha || 10.14 ||

tasmin navau lodhravanopagūḍhe mayūranādapratipūrṇakuñje |kāṣāyavāsāḥ sa babhau nṛsūryo yathodayasyopari
bālasūryaḥ || 10.15 ||

tatrainam15 ālokya sa rājabhṛtyaḥ śreṇyāya rājñe kathayāṃ cakāra |saṃśrutya rājā sa ca bāhumānyāt
tatra pratasthe nibhṛtānuyātraḥ || 10.16 ||

sa pāṇḍavaṃ pāṇḍavatulyavīryaḥ śailottamaṃ śailasamānavarṣmā |maulīdharaḥ siṃhagatir nṛsiṃhaś
calatsaṭaḥ siṃha ivāruroha || 10.17 ||

tataḥ sma16 tasyopari śṛṅgabhūtaṃ śāntendriyaṃ paśyati bodhisattvam |paryaṅkam āsthāya virocamānaṃ
śaśāṅkam udyantam ivābhrakuñjāt17 || 10.18 ||

taṃ rūpalakṣmyā ca śamena caiva dharmasya nirmāṇam ivopaviṣṭam |savismayaḥ praśrayavān narendraḥ
svayaṃbhuvaṃ śakra ivopatasthe || 10.19 ||

taṃ nyāyato nyāyavidāṃ variṣṭhaṃ18 sametya papraccha ca dhātusāmyam |sa cāpy avocat sadṛśena
sāmnā nṛpaṃ manaḥsvāsthyam anāmayaṃ ca || 10.20 ||

