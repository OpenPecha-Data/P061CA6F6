evamādīn ṛṣīṃs tāṃs tān anayan vikriyāṃ striyaḥ |lalitaṃ pūrvavayasaṃ kiṃ punar nṛpateḥ sutam
|| 4.21 ||

tad evaṃ sati viśrabdhaṃ prayatadhvaṃ tathā yathā |iyaṃ nṛpasya vaṃśaśrīr ito na syāt parāṅmukhī
|| 4.22 ||

yā hi kāścid yuvatayo haranti sadṛśaṃ janam |nikṛṣṭotkṛṣṭayor bhāvaṃ yā gṛhṇanti tu tāḥ striyaḥ
|| 4.23 ||

ity udāyivacaḥ śrutvā tā viddhā iva yoṣitaḥ |samāruruhur ātmānaṃ kumāragrahaṇaṃ prati || 4.24
||

tā bhrūbhiḥ prekṣitair hāvair1 hasitair laḍitair2 gataiḥ |cakrur ākṣepikāś ceṣṭā bhītabhītā
ivāṅganāḥ || 4.25 ||

rājñas tu viniyogena kumārasya ca mārdavāt |jahuḥ3 kṣipram aviśrambhaṃ madena madanena ca ||
4.26 ||

atha nārījanavṛtaḥ kumāro vyacarad vanam |vāsitāyūthasahitah karīva himavad vanam || 4.27 ||

sa tasmin kānane ramye jajvāla strīpuraḥsaraḥ |ākrīḍae iva vibhrāje4 vivasvān apsarovṛtaḥ ||
4.28 ||

madenāvarjitā nāma taṃ kāścit tatra yoṣitaḥ |kaṭhinaiḥ paspṛśuḥ pīnaiḥ saṃhatair5 valgubhiḥ
stanaiḥ || 4.29 ||

srastāṃsakomalālamba mṛdubāhulatābalā |anṛtaṃ skhalitaṃ kācit kṛtvainaṃ sasvaje balāt || 4.30
||

kācit tāmrādharauṣṭhena mukhenāsavagandhinā |viniśaśvāsa karṇe ’sya rahasyaṃ śrūyatām iti ||
4.31 ||

kācid ājñāpayantīva provācārdrānulepanā |iha bhaktiṃ kuruṣveti hastasaṃśleṣalipsayā6 || 4.32
||

muhur muhur madavyāja srastanīlāṃśukāparā |ālakṣyaraśanā reje sphuradvidyud iva kṣapā || 4.33
||

kāścit kanakakāñcībhir mukharābhir itas tataḥ |babhramur darśayantyo ’sya śroṇīs tanvaṃśukāvṛtāḥ
|| 4.34 ||

cūtaśākhāṃ kusumitāṃ pragṛhyānyā lalambire |suvarṇakalaśaprakhyān darśayantyaḥ payodharān ||
4.35 ||

kācit padmavanād etya sapadmā padmalocanā |padmavaktrasya pārśve ’sya padmaśrīr iva tasthuṣī
|| 4.36 ||

madhuraṃ gītam anvarthaṃ kācit sābhinayaṃ jagau |taṃ svasthaṃ codayantīva vañcito ’sīty avekṣitaiḥ
|| 4.37 ||

śubhena vadanenānyā bhrūkārmukavikarṣiṇā |prāvṛtyānucakārāsya ceṣṭitaṃ dhīra7 līlayā || 4.38
||

pīnavalgustanī kācid dhāsāghūrṇita8 kuṇḍalā |uccair avajahāsainaṃ samāpnotu bhavān iti || 4.39
||

apayāntaṃ tathaivānyā babandhur mālyadāmabhiḥ |kāścit sākṣepamadhurair jagṛhur vacanāṅkuśaiḥ
|| 4.40 ||

