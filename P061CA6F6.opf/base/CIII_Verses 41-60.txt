sthūlodaraḥ śvāsacalaccharīraḥ srastāṃsabāhuḥ kṛśapāṇdugātraḥ |ambeti vācaṃ karuṇaṃ bruvāṇaḥ
paraṃ samāśritya1 naraḥ ka eṣaḥ || 3.41 ||

tato ’bravīt sārathir asya saumya dhātuprakopaprabhavaḥ pravṛddhaḥ |rogābhidhānaḥ sumahān anarthaḥ
śakto2 api yenaiṣa kṛto ’svatantraḥ || 3.42 ||

ity ūcivān rājasutaḥ sa bhūyas taṃ sānukampo naram īkṣamāṇaḥ |asyaiva jāto3 pṛthag eṣa doṣaḥ
sāmānyato rogabhayaṃ prajānām || 3.43 ||

tato babhāṣe sa rathapraṇetā kumāra sādhāraṇa eṣa doṣaḥ |evaṃ hi rogaih paripīḍyamāno rujāturo
harṣam upaiti lokaḥ || 3.44 ||

iti śrutārthaḥ sa viṣaṇṇacetāḥ prāvepatāmbūrmigataḥ śaśīva |idaṃ ca vākyaṃ karuṇāyamānaḥ provāca
kiṃcinmṛdunā svareṇa || 3.45 ||

idaṃ ca rogavyasanaṃ prajānāṃ paśyaṃś ca viśrambham upaiti lokaḥ |vistīrṇam ajñānam4 aho narāṇāṃ
hasanti ye rogabhayair amuktāḥ || 3.46 ||

nivartyatāṃ sūta bahiḥ5 prayāṇān narendrasadmaiva rathaḥ prayātu |śrutvā ca me rogabhayaṃ ratibhyaḥ
pratyāhataṃ saṃkucatīva cetaḥ || 3.47 ||

tato nivṛttaḥ sa nivṛttaharṣaḥ pradhyānayuktaḥ praviveśa veśma6 |taṃ dvis tathā prekṣya ca saṃnivṛttaṃ
paryeṣaṇaṃ7 bhūmipatiś cakāra || 3.48 ||

śrutvā nimittaṃ tu nivartanasya saṃtyaktam ātmānam anena mene |mārgasya śaucādhikṛtāya caiva
cukrośa ruṣṭo ’pi ca nogradaṇḍaḥ || 3.49 ||

bhūyaś ca tasmai vidadhe sutāya viśeṣayuktaṃ viṣayapracāram8 |calendriyatvād api nāma sakto9
nāsmān vijahyād iti nāthamānaḥ || 3.50 ||

yadā ca śabdādibhir indriyārthair antaḥpure naiva suto ’sya reme |tato bahir10 vyādiśati sma
yātrāṃ rasāntaraṃ syād iti manyamānaḥ || 3.51 ||

snehāc ca bhāvaṃ tanayasya buddhvā sa rāga11 doṣān avicintya kāṃścit |yogyāḥ samājñāpayati sma
tatra kalāsv abhijñā iti vāramukhyāḥ || 3.52 ||

tato viśeṣeṇa narendramārge svalaṃkṛte caiva parīkṣite ca |vyatyasya12 sūtaṃ ca rathaṃ ca rājā
prasthāpayām āsa bahiḥ kumāram || 3.53 ||

tatas tathā gacchati rājaputre tair eva devair vihito gatāsuḥ |taṃ caiva mārge mṛtam uhyamānaṃ
sūtaḥ kumāraś ca dadarśa nānyaḥ || 3.54 ||

athābravīd rājasutaḥ sa sūtaṃ naraiś caturbhir hriyate ka eṣaḥ |dīnair manuṣyair anugamyamāno
bhūṣitaś cāpy13 avarudyate ca || 3.55 ||

tataḥ sa śuddhātmabhir eva devaiḥ śuddhādhivāsair abhibhūtacetāḥ |avācyam apy artham imaṃ niyantā
pravyājahārārthavadīśvarāya14 || 3.56 ||

buddhīndriyaprāṇaguṇair viyuktaḥ supto visaṃjñas tṛṇakāṣṭhabhūtaḥ |saṃvardhya15 saṃrakṣya ca
yatnavadbhiḥ priyapriyais16 tyajyatae eṣa ko ’pi || 3.57 ||

iti praṇetuḥ sa niśamya vākyaṃ saṃcukṣubhe kiṃcid uvāca cainam |kiṃ kevalo ’syaiva17 janasya
dharmaḥ sarvaprajānām ayam īdṛśo ’ntaḥ || 3.58 ||

tataḥ praṇetā vadati sma tasmai sarvaprajānām idam18 antakarma19 |hīnasya madhyasya mahātmano
vā sarvasya loke niyato vināśaḥ || 3.59 ||

tataḥ sa dhīro ’pi narendrasūnuḥ śrutvaiva mṛtyuṃ viṣasāda sadyaḥ |aṃsena saṃśliṣya ca kūbarāgraṃ
provāca nihrādavatā svareṇa || 3.60 ||

