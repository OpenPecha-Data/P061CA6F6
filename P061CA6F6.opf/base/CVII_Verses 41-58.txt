itaś ca bhūyaḥ kṣamam uttaraiva dik sevituṃ dharmaviśeṣahetoḥ |na tu1 kṣamaṃ dakṣiṇato budhena
padaṃ bhaved ekam api prayātum || 7.41 ||

tapovane ’sminn atha niṣkriyo vā saṃkīrṇadharmāpatito2 aśucir vā |dṛṣṭas tvayā yena na te vivatsā
tad brūhi yāvad rucito ’stu vāsaḥ || 7.42 ||

ime hi vāñchanti tapaḥsahāyaṃ taponidhānapratimaṃ bhavantam |vāsas tvayā hīndrasamena sārdhaṃ
bṛhaspater abhyudayāvahaḥ syāt || 7.43 ||

ity evam ukte sa tapasvimadhye tapasvimukhyena manīṣimukhyaḥ |bhavapraṇāśāya kṛtapratijñaḥ svaṃ
bhāvam antargatam ācacakṣe || 7.44 ||

ṛjvātmanāṃ dharmabhṛtāṃ munīnām iṣṭātithitvāt svajanopamānām |evaṃvidhair māṃ prati bhāvajātaiḥ
prītiḥ parā me3 janitaś ca mānaḥ4 || 7.45 ||

snigdhābhir ābhir hṛdayaṃ gamābhiḥ samāsataḥ snāta ivāsmi vāgbhiḥ |ratiś ca me dharmanavagrahasya
vispanditā saṃprati bhūya eva || 7.46 ||

evaṃ pravṛttān bhavataḥ śaraṇyān atīva saṃdarśitapakṣapātān |yāsyāmi hitveti mamāpi duḥkhaṃ
yathaiva bandhūṃs tyajatas tathaiva || 7.47 ||

svargāya yuṣmākam ayaṃ tu dharmo mamābhilāṣas tv apunarbhavāya |asmin vane yena na me vivatsā
bhinnaḥ pravṛttyā hi nivṛttidharmaḥ || 7.48 ||

tan nāratir me na parāpacāro vanād ito yena parivrajāmi |dharme sthitāḥ pūrvayugānurūpe sarve
bhavanto hi maharṣikalpāḥ || 7.49 ||

tato vacaḥ sūnṛtam arthavac ca suślakṣṇam ojasvi ca garvitaṃ ca |śrutvā kumārasya tapasvinas
te viśeṣayuktaṃ bahumānam īyuḥ || 7.50 ||

kaścid dvijas tatra tu bhasmaśāyī prāṃśuḥ śikhī dāravacīravāsāḥ |āpiṅgalākṣas tanudīrghaghoṇaḥ
kuṇḍaika5 hasto giram ity uvāca || 7.51 ||

dhīmann udāraḥ khalu niścayas te yas tvaṃ yuvā janmani dṛṣṭadoṣaḥ |svargāpavargau hi vicārya
samyag yasyāpavarge matir asti so ’sti || 7.52 ||

yajñais tapobhir niyamaiś ca tais taiḥ svargaṃ yiyāsanti hi rāgavantaḥ |rāgeṇa sārdhaṃ ripuṇeva
yuddhvā mokṣaṃ parīpsanti tu sattvavantaḥ || 7.53 ||

tadbuddhir eṣā yadi niścitā te tūrṇaṃ bhavān gacchatu vindhyākoṣṭham |asau munis tatra vasaty
arāḍo yo naiṣṭhike śreyasi labdhacakṣuḥ || 7.54 ||

tasmād bhavāñ chroṣyati tattvamārgaṃ satyāṃ rucau saṃpratipatsyate ca |yathā tu paśyāmi matis
tathaiṣā6 tasyāpi yāsyaty avadhūya buddhim || 7.55 ||

spaṣṭocca7 ghoṇaṃ vipulāyatākṣaṃ tāmrādharauṣṭhaṃ sitatīkṣṇadaṃṣṭram |idaṃ hi vaktraṃ tanuraktajihvaṃ
jñeyārṇavaṃ pāsyati kṛtsnam eva || 7.56 ||

gambhīratā yā bhavatas tv agādhā yā dīptatā yāni ca lakṣaṇāni |ācāryakaṃ prāpsyasi tat prṭhivyāṃ
yan narṣibhiḥ pūrvayuge ’py avāptam || 7.57 ||

paramam iti tato nṛpātmajas tam ṛṣijanaṃ pratinandya niryayau |vidhivad anuvidhāya te ’pi taṃ
praviviśur āśramiṇas tapovanam || 7.58 ||

iti 8 buddhacarite mahākāvye tapovanapraveśo nāma saptamaḥ sargaḥ ||7||

